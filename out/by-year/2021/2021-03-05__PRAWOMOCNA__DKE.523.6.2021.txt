Warszawa, 5 marca 2021
PRAWOMOCNA

Decyzja
DKE.523.6.2021

Na podstawie art. 105 § 1 ustawy z dnia 14 czerwca 1960 r. Kodeks postępowania
administracyjnego (Dz. U. z 2020 r. poz. 256 ze zm., z 2021 r. poz. 54 ze zm.), w zw. z
art. 160 ust. 1 i 2 ustawy z dnia 10 maja 2018 r. o ochronie danych osobowych (Dz.U. z
2019, poz.1781) oraz art. 12 pkt 2, art. 22 ustawy z dnia 29 sierpnia 1997 r. o ochronie
danych osobowych (Dz. U. z 2016 r., poz. 922 z późn. zm.) oraz art. 57 ust. 1 lit. a) i f)
rozporządzenia Parlamentu Europejskiego i Rady (UE) 2016/679 z dnia 27 kwietnia 2016
r. w sprawie ochrony osób fizycznych w związku z przetwarzaniem danych osobowych i
w sprawie swobodnego przepływu takich danych oraz uchylenia dyrektywy 95/46/WE
(ogólne rozporządzenie o ochronie danych) (Dz. Urz. UE L 119 z 4.05.2016, str. 1 oraz
Dz. Urz. UE L 127 z 23.05.2018 str. 2),
po przeprowadzeniu postępowania administracyjnego w sprawie skargi R. P., zam. w Ż
na nieprawidłowości w procesie przetwarzania jego danych osobowych przez P. S.A. z
siedzibą we W. przy ul. (…) Prezes Urzędu Ochrony Danych Osobowych,
umarza postępowanie.

Uzasadnienie
Do Biura Generalnego Inspektora Ochrony Danych Osobowych (obecnie Urząd Ochrony
Danych Osobowych) wpłynęła skarga Pana R. P., zam. w Ż., zwanego dalej: Skarżącym,
na nieprawidłowości w procesie przetwarzania danych osobowych przez P. S.A. z siedzibą
we W. przy ul. (…), zwany dalej: Spółką.

https://uodo.neurodoc.pl/document/urn:ndoc:gov:pl:uodo:2021:dke_523_6/content

2025-09-03 13:46

Decyzja DKE.523.6.2021

Strona 2 z 4

W treści skargi Skarżący poinformował, że Spółka „podszyła” się pod jego operatora tele‐
fonicznego i zawarła z nim umowę pozyskując jego dane osobowe. Skarżący wniósł o
nakazanie usunięcia jego danych osobowych przez Spółkę.
W toku postępowania administracyjnego przeprowadzonego w niniejszej sprawie Prezes
Urzędu Ochrony Danych Osobowych (dalej: „Prezes UODO”) ustalił, co następuje.
1. Spółka przetwarzała dane osobowe Skarżącego w związku z zawarciem i realizacją
umowy (…) z dnia 3 grudnia 2012 roku nr (…), zwana dalej: „umową”. Spółka prze‐
twarzała dane osobowe Skarżącego także w celach marketingowych (dowód: pismo
Spółki z dnia 6 maja 2013 r.). Skarżący zrezygnował z usługi w oświadczeniu z dnia
28 stycznia 2013 roku.
2. Spółka przetwarzała dane osobowe Skarżącego w zakresie imienia, nazwiska, nume‐
ru telefonu, adresu zamieszkania, numeru PESEL oraz danych z faktury telekomuni‐
kacyjnej (dowód: pismo z dnia 18 marca 2014 roku).
3. Spółka zaprzestała przetwarzania danych osobowych Skarżącego w związku z roz‐
wiązaniem przez niego umowy i spłatą zadłużenia, także w celach marketingowych
(dowód: pismo z dnia 18 marca 2014 r.)
4. Z wyjaśnień Spółki wynika, że po rozwiązaniu umowy ze Skarżącym Spółka przetwa‐
rzała jego dane osobowe w celach związanych z archiwizacją dokumentów podatko‐
wych oraz rachunkowych przez okres nie krótszy niż 5 lat na podstawie art. 74 ust.
2 ustawy z dnia 29 września 1994 roku o rachunkowości, zwanej dalej ustawą o
rachunkowości (dowód: pismo z dnia 24 listopada 2020 r.)
5. Aktualnie Spółka nie przetwarza danych osobowych Skarżącego z powodu upływu
terminów przewidzianych w ustawie o rachunkowości (dowód: pismo z dnia 24
listopada 2020 r.).
W tym stanie faktycznym Prezes Urzędu Ochrony Danych Osobowych zważył, co nastę‐
puje.
Z dniem 25 maja 2018 r., wraz z wejściem w życie ustawy z dnia 10 maja 2018 r. o
ochronie danych osobowych (Dz. U. z 2018 r., poz. 1000), Biuro Generalnego Inspektora
Ochrony Danych Osobowych stało się Urzędem Ochrony Danych Osobowych. Postępo‐
wania prowadzone przez Generalnego Inspektora Ochrony Danych Osobowych, wszczęte
i niezakończone przed 25 maja 2018 r. prowadzone są przez Prezesa Urzędu Ochrony
Danych Osobowych, na podstawie ustawy z 29 sierpnia 1997 r. o ochronie danych
osobowych (Dz. U. z 2016 r. poz. 922 ze zm.) zgodnie z zasadami określonymi w Kodek‐
sie postępowania administracyjnego (Dz. U. z 2017 r. poz. 1257 ze zm.), zwanym dalej
„Kpa”. Wszelkie czynności podejmowane przez Generalnego Inspektora Ochrony Danych
Osobowych przed 25 maja 2018 r. pozostają skuteczne (art. 160 ust. 1 i ust. 2 ustawy z
dnia 10 maja 2018 r. o ochronie danych osobowych).
Stosownie do art. 57 ust. 1 lit f) rozporządzenia Parlamentu Europejskiego i Rady UE
2016/679 z 27 kwietnia 2016 r. w sprawie ochrony osób fizycznych w związku z przetwa‐
rzaniem danych osobowych i w sprawie swobodnego przepływu takich danych oraz
uchylenia dyrektywy 95/46/WE (ogólne rozporządzenie o ochronie danych osobowych)

https://uodo.neurodoc.pl/document/urn:ndoc:gov:pl:uodo:2021:dke_523_6/content

2025-09-03 13:46

Decyzja DKE.523.6.2021

Strona 3 z 4

(Dz. Urz. UE L 119 z 4.05.2016, str. 1 oraz Dz. Urz. UE L 127 z 23.05.2018 str. 2), bez
uszczerbku dla innych zadań określonych na mocy niniejszego rozporządzenia każdy or‐
gan nadzorczy na swoim terytorium rozpatruje skargi wniesione przez osobę, której dane
dotyczą, lub przez podmiot, organizację lub zrzeszenie zgodnie z art. 80, w odpowiednim
zakresie prowadzi postępowania w przedmiocie tych skarg i w rozsądnym terminie infor‐
muje skarżącego o postępach i wynikach tych postępowań, w szczególności jeżeli nie‐
zbędne jest dalsze prowadzenie postępowań lub koordynacja działań z innym organem
nadzorczym.
Na wstępie wskazać należy, że Prezes Urzędu Ochrony Danych Osobowych wydając de‐
cyzję administracyjną zobowiązany jest do rozstrzygania w oparciu o stan faktyczny
istniejący w chwili wydania tej decyzji. Jak podnosi doktryna „organ administracji pu‐
blicznej ocenia stan faktyczny sprawy według chwili wydania decyzji administracyjnej.
Reguła ta odnosi się także do oceny stanu prawnego sprawy, co oznacza, że organ admi‐
nistracji publicznej wydaje decyzję administracyjną na podstawie przepisów prawa obo‐
wiązujących w chwili jej wydania (…). Rozstrzyganie w postępowaniu administracyjnym
polega na zastosowaniu obowiązującego prawa do ustalonego stanu faktycznego sprawy
administracyjnej. W ten sposób organ administracji publicznej realizuje cel postępowania
administracyjnego, jakim jest urzeczywistnienie obowiązującej normy prawnej w zakre‐
sie stosunków administracyjno-prawnych, gdy stosunki te tego wymagają” (Komentarz
do ustawy z dnia 14 czerwca 1960 r. Kodeks postępowania administracyjnego M. Jaśkow‐
ska, A. Wróbel, Lex., el/2012). Ponadto, w wyroku z dnia 7 maja 2008 r. w sprawie o
sygn. akt I OSK 761/07, Naczelny Sąd Administracyjny stwierdził, iż „badając bowiem le‐
galność przetwarzania danych osobowych, GIODO ma obowiązek ustalenia, czy na datę
wydawania rozstrzygnięcia w sprawie dane konkretnego podmiotu są przetwarzane oraz
czy czynione to jest w sposób zgodny z prawem”.
Odnosząc powyższe do ustalonego stanu faktycznego, podkreślić należy, że decydujące
znaczenie dla rozstrzygnięcia, jakie musi być wydane w przedmiotowej sprawie, ma oko‐
liczność, że dane osobowe Skarżącego nie są obecnie przetwarzane przez Spółkę.
Stwierdzić zatem należy, że postępowanie stało się bezprzedmiotowe i w związku z czym
należy je umorzyć.
W tej sytuacji niniejsze postępowanie podlega umorzeniu na podstawie art. 105 § 1 Kpa,
wobec jego bezprzedmiotowości. Zgodnie z ww. przepisem, gdy postępowanie z jakiej‐
kolwiek przyczyny stało się bezprzedmiotowe w całości lub w części, organ administracji
publicznej wydaje decyzję o umorzeniu postępowania odpowiednio w całości lub w czę‐
ści. Brzmienie powołanej regulacji nie pozostawia wątpliwości, iż w razie stwierdzenia
bezprzedmiotowości postępowania organ prowadzący to postępowanie obligatoryjnie je
umarza. Jednocześnie w literaturze przedmiotu wskazuje się, że bezprzedmiotowość po‐
stępowania administracyjnego, o której stanowi art. 105 § 1 Kpa oznacza, że brak jest
któregoś z elementów materialnego stosunku prawnego, a wobec tego nie można wydać
decyzji załatwiającej sprawę przez rozstrzygnięcie jej co do istoty (B. Adamiak, J. Borkow‐
ski „Kodeks postępowania administracyjnego. Komentarz” 7 wydanie Wydawnictwo C.H.

https://uodo.neurodoc.pl/document/urn:ndoc:gov:pl:uodo:2021:dke_523_6/content

2025-09-03 13:46

Decyzja DKE.523.6.2021

Strona 4 z 4

Beck, Warszawa 2005 r., str. 485). Takie samo stanowisko zajął Wojewódzki Sąd
Administracyjny w Krakowie w wyroku z dnia 27 lutego 2008 r. (III SA/Kr 762/2007): „Po‐
stępowanie staje się bezprzedmiotowe, gdy brak któregoś z elementów stosunku mate‐
rialnoprawnego, co powoduje, że nie można załatwić sprawy przez rozstrzygnięcie co do
istoty”.
W tym stanie faktycznym i prawnym Prezes Urzędu Ochrony Danych Osobowych
rozstrzygnął, jak w sentencji.

https://uodo.neurodoc.pl/document/urn:ndoc:gov:pl:uodo:2021:dke_523_6/content

2025-09-03 13:46

